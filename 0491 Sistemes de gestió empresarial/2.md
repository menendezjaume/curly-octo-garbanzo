# Implantació de sistemes ERP-CRM en una empresa

## Anàlisi d'aplicacions

L’anàlisi de qualsevol aplicació ha de ser el punt de partida on s’han de definir quines són les funcionalitats que ha d’implementar una aplicació.

Es tracta d’un procés que s’ha d’afrontar amb tècniques i metodologies adequades, i que ha de quedar totalment integrat amb la resta de fases de desenvolupament.

Depenent del tipus d’aplicació que s’estigui desenvolupant hi haurà unes metodologies més adequades que altres, i aquestes definiran el tipus d’anàlisi que cal fer.

Alguns aspectes clau per a l'èxit en l'anàlisi i desenvolupament del projecte són:

- Escollir una metodologia de treball adequada: Molts projectes de programari opten per les metodologies àgils. Aquestes emfatitzen un enfocament iteratiu i incremental, oferint gran flexibilitat i capacitat d'adaptació davant canvis durant el desenvolupament.
- Definir els requisits i històries d'usuari del projecte: Mentre que els requisits detallen funcionalitats i característiques específiques que ha de complir el producte, les històries d'usuari se centren en les necessitats dels usuaris finals i stakeholders. Ambdós elements són crucials per assegurar que el producte final satisfaci les expectatives.
- Utilitzar casos d’ús: Aquests ajuden a comprendre i adaptar el producte final segons les interaccions dels usuaris i stakeholders, proporcionant una vista més detallada del comportament desitjat del sistema.
- Seleccionar les eines i tecnologies més adients: Aquesta decisió, com ara escollir un framework específic per al desenvolupament d’aplicacions multiplataforma, influirà en la selecció dels llenguatges de programació i l'entorn de desenvolupament integrat (IDE) més apropiats.

## Metodologies tradicionals vs. Metodologies modernes

### Metodologies tradicionals: cascada

Les principals característiques de la metodologia en cascada (waterfall, en anglès) són:

- És apropiada quan tots els requisits són molt clars, es coneixen des del començament i no es poden variar durant el procés.
- És un model seqüencial i molt rígid. Quan acaba una fase, comença la següent i és molt complicat tornar enrere.
- No permet respondre als canvis. Un cop s’inicia el desenvolupament d’un projecte és molt costós realitzar qualsevol mena de canvi.

Malauradament, els projectes de programari no són adequats per aplicar aquesta metodologia, ja que s’ha comprovat que molt sovint la informació que es té al principi del desenvolupament no és completa, i en desenvolupaments llargs els objectius del projecte i els problemes que havien de solucionar poden haver canviat o deixat d’existir.

Per solucionar aquestes problemàtiques, a partir de l’any 2000 van començar a utilitzar-se les metodologies àgils, un conjunt d’estratègies per desenvolupar programari de forma iterativa. Dins de cara iteració es repeteixen totes les fases del procés (disseny, desenvolupament, test, desplegament i revisió).

### Metodologies àgils

En 2001 es va publicar el Agile Manifesto, un document que inclou els 4 valors i els 12 principis en els quals es basa el desenvolupament àgil. Els valors són els següents:

- Individus i interaccions per sobre de processos i eines.
- Programari que funciona per sobre de documentació exhaustiva.
- Col·laboració amb el client per sobre de negociació de contractes.
- Resposta al canvi per sobre de cenyir-se a una planificació.

Tot i que existeixen diverses metodologies de programació àgil, en aquests materials ens enfocarem en Scrum, ja que és la més utilitzada.

Aquesta metodologia inclou la utilització d’eines com són els esprints per planificar cada iteració, les històries d’usuari per recollir els requisits, els taulells Kanban per gestionar les tasques i la realització de diferents tipus de reunions durant cada iteració.

#### Reunions

**Retrospectiva**: al final de cada iteració es fa una anàlisi retrospectiva per determinar si s’han complert els objectius, si s’ha trobat algun entrebanc i com es pot evitar en el futur… La finalitat és millorar els processos per les següents iteracions.

**Ordenar el backlog**: les tasques del backlog s’ordenen de major a menor prioritat, de manera que al principi de la llista es trobaran les tasques més prioritàries.

**Planificació de la iteració (esprint)**: reunió en la qual es planifica la següent iteració, es reordena el backlog, s’ajusten les estimacions, s’actualitzen les històries amb la informació obtinguda al llarg d’aquesta iteració… Aquesta primera anàlisi fa possible definir l’abast de l’aplicació, facilita la planificació i aclareix els possibles malentesos respecte a les necessitats de l’aplicació.

**Daily Standup (reunions diàries dempeus)**: són reunions curtes (menys de 15 minuts) per mantenir a tothom informat de l’estat del projecte, si hi ha algun entrebanc… Les tres preguntes que es fan és:

- Que va completar ahir l’equip?
- Quin és l’objectiu per avui?
- Hi ha alguna tasca o objectiu bloquejat per algun motiu?

#### Eines

Els taulells kanban són utilitzats molt freqüentment en les metodologies àgils i la seva funció és ajudar-nos a organitzar les nostres tasques segons la seva prioritat i el seu estat.

Consisteix en un seguit de columnes on la columna de l’esquerra conté totes les tasques pendents i a la dreta les tasques completades. Entremig hi ha un nombre variable de columnes, que representa l’estat, per les que es van desplaçant les tasques fins a ser completades.

No és obligatori fer servir cap programari especial per fer servir un taulell kanban, es pot usar una pissarra per pintar les columnes i uns post-its per representar les tasques.
Per organitzar un projecte fent servir un taulell kanban primerament cal dividir el projecte en tasques i crear una targeta al taulell per cada tasca. Aquesta pila inicial que conté totes les tasques que formen el projecte s’anomena Backlog.

Exemple d'estat de les tasques:

- Backlog / Product Backlog: totes les tasques pendents.
- Pendents / Sprint Backlog: tasques planificades per portar a terme en l’esprint actual.
- Fent / En desenvolupament: tasques en les quals s’està treballant actualment
- Test / Testing: tasques completades, pendent de revisió o testatge.
- Completes: tasques completades.

## Presa de requisits

Molt sovint la idea que es fan diferents individus sobre un mateix concepte és completament diferent i això provoca que el software resultant no sigui el que s’esperaven, tal com mostra la tira cómica a aquesta tira còmica, que porta donant voltes des dels anys seixanta i representa finalment aquest problema.

Per aquest motiu és important aplicar alguns principis d’enginyeria que permeten entendre i determinar amb claredat que és el que es vol construir: la presa o captura de requisits.

La presa de requisits consisteix a definir quines són les necessitats clau per garantir la funcionalitat i la qualitat del producte final.

Cal distingir entre dos tipus fonamentals de requisits:

- Requisits funcionals: inclouen la informació i les interaccions de l’usuari amb l’aplicació. Per exemple: “L’usuari ha de poder seleccionar entre 4 avatars”
- Requisits no funcionals: estan relacionats amb els aspectes tècnics i operacionals de l’aplicació. Per exemple: “L’aplicació ha de mostrar més de 100 línies simultàniament”. Tipus.

El nivell de detall d’aquests requisits dependrà de la metodologia utilitzada i podem distingir aquestes aproximacions:

- Metodologia en cascada: la presa de requisits és exhaustiva, no es podran realitzar canvis en el futur i l’aplicació només inclourà les funcionalitats descrites en aquesta fase.
- Metodologies àgils: els requisits només inclouen una descripció lleugera i es va ampliant el detall a mesura s’aproxima el moment de la seva implementació.

### Característiques dels requisits

**Inequívoc**: el requisit s’ha de poder interpretar d’una única manera.

**Verificable**: s’ha de poder comprovar si el requisit s’ha implementat correctament.

**Clar**: s’ha d’utilitzar un llenguatge clar i simple.

**Viable**: el requisit ha de ser factible ateses les restriccions de temps i recursos.

**Necessari**: si cap dels interessats necessita aquest requisit i la seva eliminació no té cap efecte, llavors és innecessari.

### Exemples en el cas d’una aplicació com Instagram

_L’usuari ha de poder autenticar-se en l’aplicació._

_L’usuari ha de poder consultar les entrades més recents del canal de contingut._

_L’usuari ha de poder compartir les entrades del canal de contingut._

_El sistema hi ha d’enregistrar els intents d’autenticació fallits._

### Requisits dolents

Un bon requisit se centra en què s’ha de fer i mai en com s’ha de fer.

Alguns exemples de requisits dolents serien els següents:

- L’aplicació ha de ser fàcil d’utilitzar.
- El joc ha de ser divertit.
- L’aplicació ha d’estar lliure d’errors.

### Com fer la captura de requisits?

Per fer la captura dels requisits es poden fer servir diferents tècniques, entre d’altres:

- Entrevistar als usuaris potencials de l’aplicació per entendre les seves necessitats i que és el que esperen.
- Crear un prototip i observar com és utilitzat pels usuaris (es pot combinar amb la tècnica anterior)
- Dissenyar històries d’usuari i casos d’ús, cosa que permetrà detectar quines funcions ha d’incloure l’aplicació.

### Identificació unívoca dels requisits

Atès que aquests requisits es relacionen amb altres aspectes del projecte com són els casos d’ús, les històries i les proves, és interessant identificar-los unívocament d’alguna manera.

Per exemple, dividint-los en grups segons si són funcionals i no funcionals, enumerant-los i prefixant-los amb RF si són funcionals i RFN si són no funcionals.

Per exemple:

- RF1. El jugador ha de poder iniciar l’aplicació.
- RNF1. La selecció de l’avatar ha de persistir entre sessions de l’aplicació.

#### Exemple: requisits per …

Suposem que estem dissenyant una aplicació per organitzar esdeveniments locals:

- **RF1**: L'aplicació ha de permetre als usuaris crear un compte nou i iniciar sessió, incloent-hi l'autenticació mitjançant correu electrònic/contrasenya o xarxes socials.
- **RF2**: L’aplicació ha de permetre als usuaris cercar esdeveniments locals basant-se en ubicació, data, i tipus d'esdeveniment.
- **RF3**: Els usuaris han de poder crear, editar i cancel·lar els seus propis esdeveniments, incloent-hi tots els detalls pertinents (en algun lloc haurem definit aquests detalls).
- **RF4**: Els usuaris han de poder fer reserves a esdeveniments i rebre confirmacions de les seves reserves.
- **RF5**: Els usuaris han de rebre notificacions per recordar-los dels esdeveniments reservats i informar-los sobre qualsevol canvi o actualització.
- **RNF1**: L'aplicació ha de ser capaç de carregar les pàgines i respondre a les sol·licituds dins d'un temps màxim de 2 segons en condicions normals d'ús (rendiment).
- **RNF2**: L'aplicació ha d'utilitzar HTTPS per a totes les seves comunicacions (seguretat).
- **RNF3**: L'aplicació ha de ser operativa i accessible el 99,9% del temps (disponibilitat).
- **RNF4**: L'aplicació ha de complir amb les directrius d'accessibilitat WCAG 2.1 nivell AA (interfície d'usuari amigable).
- **RNF5**: L'aplicació ha de ser capaç de suportar un augment del 200% en la quantitat d'usuaris actius sense degradar el rendiment (escalabilitat).

## Casos d'ús

Els diagrames de casos d’ús serveixen per explicar com es comporten els sistemes i els processos des del punt de vista de l’usuari. Així mateix, faciliten visualitzar les possibles rutes que se seguiran segons les accions que prengui l’usuari o la seva situació. Per tant, ens ajuden a definir de manera detallada com un usuari interactua amb una aplicació.

### Com es defineixen?

Els casos d’ús habitualment es defineixen utilitzant un diagrama UML i, a vegades, s’acompanya d’una taula amb informació exhaustiva sobre la interacció i els camins.

### Elements i estructura del diagrama de casos d’ús

Per garantir que el diagrama de casos d'ús sigui comprensible per a tothom d'una ullada, s'utilitzen elements estandarditzats per elaborar-lo. En primer lloc, hi ha tres elements principals:

**Actor**: tant si és una persona com un sistema, es representa amb el dibuix d'una figura humana esquemàtica.

**Sistema**: el sistema a què fa referència el cas d'ús té forma de rectangle.

**Cas d'ús**: es mostra com una el·lipse que sol incloure un text descrivint breument el procés.

### Relacions entre elements d’un cas d’ús

La relació entre aquests elements es representa amb unes línies de connexió anomenades associacions.

- **Una línia continua** entre l'actor i el cas d'ús evidencia que l'actor i el cas d'ús descrit a l'el·lipse estan relacionats.
- **Una línia discontínua** estableix una relació entre diferents casos d'ús.

  Com que hi ha dos tipus diferents d'associació entre casos d'ús, a les línies se'ls afegeix una paraula clau, anomenada “estereotip” a UML, que es posa entre dos parells de parèntesis angulars. La relació de dependència entre els casos d'ús es representa amb la punta d'una fletxa. Es distingeix entre aquests dos estereotips:

  - Associació <include>: el cas d'ús on comença la línia discontínua es relaciona amb un segon cas d'ús assenyalat per la punta de la fletxa.

  - Associació <extend>: el cas d'ús en què comença la línia discontínua es pot estendre al cas d'ús assenyalat per la punta de la fletxa sota certes condicions, que no s'han de complir necessàriament en tots els casos.

### Condicions

Si bé l'associació <include> requereix que tots dos casos es facin, en el cas de l'associació <extend> això depèn de certes condicions que es representen com l'anomenat punt d'extensió en el diagrama de casos d'ús a UML. A l'esquema, el punt d'extensió es representa amb dos elements:

- **Menció a l'el·lipse del cas d'ús**: el punt d'extensió possible s'esmenta i es descriu breument sota el títol del cas d'ús.
- **Nota**: partint de la línia discontínua de <extend>, es dibuixa una línia discontínua que finalitza a una nota (representada com un rectangle amb una cantonada doblegada). Aquesta nota inclou els títols de Condició i Punt d'extensió.

### Exemple de cas d’ús

Al desenvolupament del software per un caixer automàtic, ens trobem el següent requeriment…

**RF01**: El client ha de poder treure diners.

En el nostre exemple, el caixer automàtic és el sistema; el client del banc, l'actor que l'utilitzarà, i el cas d'ús, “treure diners”.

Aquest últim es relaciona amb dos casos més d'ús mitjançant associacions d'inclusió, és a dir, “autenticació” i “control de PIN i compte”.

Si l'autenticació no és vàlida, no s'atendrà la sol·licitud del client. Perquè els intents del client no es repeteixin de manera indefinida, el caixer ha de retenir la targeta quan el PIN s'introdueix incorrectament tres vegades. Per tant, per al cas d'ús de l'autenticació, es defineix un punt d'extensió amb la condició PIN incorrecte tres vegades. Si es compleix aquesta condició, s'executa el cas d'ús de “retenir targeta”, relacionat amb el cas d'ús de “l'autenticació” mitjançant una associació de tipus extend.

## Històries d'usuari

Una història d’usuari expressa una necessitat que té l’usuari. Habitualment s’escriu la necessitat de manera resumida (un parell de frases) en una targeta utilitzant el llenguatge de l’usuari. És a dir, s’escriuen en llenguatge no tècnic, de manera que qualsevol usuari pot llegir la targeta i entendre què vol dir. Mentre que un cas d’ús serà molt detallat i exhaustiu, les històries són més obertes.

Aquesta és una tècnica que s’utilitza en les metodologies àgils per afavorir el diàleg entre el desenvolupador o desenvolupadora i els diferents interessats de l’aplicació (usuaris, clients…) i, per tant, la implicació dels diferents interessats en el procés de desenvolupament és essencial.

### Com funcionen

Quan s’apropa el moment d’implementar una de les històries d’usuari, un membre de l’equip contacta amb l’interessat per ampliar informació i obtenir més detalls. D’aquesta manera l’interessat forma part del procés de desenvolupament i l’aplicació s’aproparà més a les seves necessitats reals. Habitualment els detalls d’aquestes converses s’afegeixen al darrere de la targeta amb la història d’usuari.

En alguns casos, l’interessat en una història d’usuari serà una persona real, per exemple el client que ha encarregat el projecte o l’administrador dels sistemes, però en altres es podria tractar d’una persona fictícia de la qual ens interessa simular el seu comportament, per exemple, ens inventem el perfil d’un usuari que ens interessa per representar a una tipologia concreta d’usuaris.

### Com les escrivim?

No hi ha un format obligatori per escriure les històries d’usuari, poden escriure’s de manera col·loquial, per exemple:

- Vull poder crear una partida multijugador.
- Vull poder unir-me a una partida multijugador.

Així i tot, es recomana utilitzar un format estàndard que fa més fàcil interpretar-les: “Com a [persona], [vull], [perquè]”. Per exemple:

- Com a Maria, vull poder crear partides, per jugar amb altres jugadors.
- Com a Maria, vull poder unir-me a partides, per jugar amb els meus amics.
- Com a administrador, vull poder bloquejar l’accés als usuaris, per evitar que els tramposos molestin a altres jugadors.

Fixeu-vos que en els dos primers casos s’ha fet servir Maria com a persona, i no un nom genèric com a usuari. Això és així perquè en molts casos s’acostuma a crear personificacions que representen les característiques d’un grup de gent que utilitzarà l’aplicació (el públic objectiu).

En aquest cas s’ha inventat a “Maria, 23 anys, gamer, estudiant”, encara que habitualment es crearan múltiples perfils (3-4) per representar als tipus de clients més valuosos tenint en compte els seus objectius, el seu sexe, nivell d’estudis, nivell econòmic, localització geogràfica… Aquesta aproximació permet entendre millor als usuaris posar-se a la seva situació a l’hora d’interpretar una història.

### Estructura

- Com a [persona]: indica per a qui s’està desenvolupant aquesta funcionalitat.
- [vull]: descriu la intenció, no les característiques que usarà, que és el que intenta aconseguir la persona.
- [perquè]: dona una visió més amplia de la finalitat de la persona, quin benefici obtindrà de la característica, quin problema s’està resolent.

Igual que en la metodologia més tradicional, on un epic determinarà un “mini-projecte”, quan una història d’usuari és massa gran, també es denomina epic, i s’ha de descompondre en històries més petites.

## Quan farem servir requeriments o històries?

1. Ús de Requeriments en Metodologies Tradicionals:

   En metodologies de desenvolupament de software més tradicionals, com el model en cascada, els requeriments (tant funcionals com no funcionals) són definits de manera detallada al principi del projecte.

   Aquests requeriments serveixen com a base per a la planificació, disseny, implementació, i proves del sistema.

2. Transició cap a Metodologies Àgils:

   En el procés d’adopció de metodologies àgils, és comú començar amb una aproximació híbrida. Això pot incloure l’ús de requeriments detallats juntament amb pràctiques àgils.

   En aquesta fase, es poden crear tasques de desenvolupament que derivin tant de requeriments tradicionals com d'elements més àgils.

3. Introducció d'Històries d’Usuari:

   A mesura que l'organització o l'equip es torna més còmode amb les metodologies àgils, es comencen a introduir les històries d’usuari.

   Les històries d'usuari substitueixen progressivament els requeriments tradicionals, oferint una manera més flexible i centrada en l'usuari d'abordar el desenvolupament de software.

4. Finalment, Metodologies Àgils Completes:

   En una implementació completa de metodologies àgils, les històries d’usuari són l’eix central del procés de desenvolupament, amb un enfocament iteratiu i incremental.

   Els requeriments no desapareixen, però s'integren dins les històries d'usuari o es gestionen de forma diferent, com a part dels criteris d'acceptació o definicions de fet.

### És a dir…

**Requeriments Funcionals:**

En metodologies àgils, sovint es capturen en històries d'usuari, però poden ser documentats de manera més tradicional en projectes que combinen pràctiques àgils amb enfocaments més tradicionals.

**Requeriments No Funcionals:**

En metodologies àgils, sovint s'integren a les històries d'usuari com a criteris d'acceptació, però també poden documentar-se a part per garantir que es consideren durant tot el desenvolupament.

**Històries d'usuari:**

Les històries d'usuari es descomponen en tasques més petites i manejables durant el procés de desenvolupament. Cada tasca representa un pas concret necessari per implementar la història.

### Llavors, els criteris d’acceptació…

Els criteris d'acceptació són condicions específiques que una història d'usuari ha de complir per ser considerada completa i satisfactòria. Actuen com a guia per a l'equip de desenvolupament, ajudant a comprendre quan una funcionalitat específica està prou desenvolupada per ser entregada. Els CA han de ser:

1. Clars i concisos.

   Els criteris d'acceptació han de ser clars i concisos. Han d'explicar de manera específica què ha de passar perquè una història d'usuari sigui acceptada. Eviteu l'ambigüitat per assegurar que tothom entengui els requisits.

2. Testejables.

   Han de ser formulats de manera que puguin ser testejats. Això significa que han d'expressar un resultat mesurable i observable. Per exemple, "L'usuari ha de poder iniciar sessió en menys de 5 segons" és testejable, mentre que "L'usuari ha de tenir una bona experiència d'inici de sessió" no ho és.

3. Relacionats amb la història d'usuari.

   Els criteris d'acceptació han d'estar directament relacionats amb la història d'usuari a la qual pertanyen, oferint detalls específics sobre el que s'espera d'aquesta funcionalitat.

4. Realistes i realitzables.

   Els criteris han de ser realistes i realitzables dins dels límits de l'entorn del projecte. No han d'establir expectatives o requisits impossibles de complir.

5. Específics però no tècnics.

   Tot i que els criteris d'acceptació han de ser específics, generalment no han d'entrar en detalls tècnics. L'objectiu és descriure el "què" i no el "com".
